天休使，圆蟾照客眠。人何在，桂影自婵娟。
嫁得瞿塘贾，朝朝误妾期。早知潮有信，嫁与弄潮儿。
竹影和诗瘦，梅花入梦香。可怜今夜月，不肯下西厢。
入春才七日，离家已二年。人归落雁后，思发在花前。
生当作人杰，死亦为鬼雄。至今思项羽，不肯过江东。
家临九江水，来去九江侧。同是长干人，生小不相识。
君家何处住，妾住在横塘。停船暂借问，或恐是同乡。
高田如楼梯，平田如棋局。白鹭忽飞来，点破秧针绿。
君自故乡来，应知故乡事。来日绮窗前，寒梅著花未。
山中相送罢，日暮掩柴扉。春草明年绿，王孙归不归。
寥落古行宫，宫花寂寞红。白头宫女在，闲坐说玄宗。
红豆生南国，春来发几枝。愿君多采撷，此物最相思。
牧童骑黄牛，歌声振林樾。意欲捕鸣蝉，忽然闭口立。
打起黄莺儿，莫教枝上啼。啼时惊妾梦，不得到辽西。
春蚕不应老，昼夜常怀丝。何惜微躯尽，缠绵自有时。
陶尽门前土，屋上无片瓦。十指不沾泥，鳞鳞居大厦。
春眠不觉晓，处处闻啼鸟。夜来风雨声，花落知多少。
向晚意不适，驱车登古原。夕阳无限好，只是近黄昏。
试说途中景，方知别后心。行人日暮少，风雪乱山深。
野幕敞琼筵，羌戎贺劳旋。醉和金甲舞，雷鼓动山川。
心同流水净，身与白云轻。寂寂深山暮，微闻钟磬声。
三日入厨下，洗手作羹汤。未谙姑食性，先遣小姑尝。
浩气还太虚，丹心照千古。生平未报国，留作忠魂补。
孤云将野鹤，岂向人间住。莫买沃洲山，时人已知处。
下床着新衣，初学小姑拜。低头羞见人，双手结裙带。
山中何所有，岭上多白云。只可自怡悦，不堪持赠君。
江水三千里，家书十五行。行行无别语，只道早还乡。
松下问童子，言师采药去。只在此山中，云深不知处。
白日依山尽，黄河入海流。欲穷千里目，更上一层楼。
美人卷珠帘，深坐颦蛾眉。但见泪痕湿，不知心恨谁。
玉关道路远，金陵信使疏。独下千行泪，开君万里书。
可惜庭中树，移根逐汉臣。只为来时晚，花开不及春。
鹫翎金仆姑，燕尾绣蝥弧。独立扬新令，千营共一呼。
怀君属秋夜，散步咏凉天。空山松子落，幽人应未眠。
月黑见渔灯，孤光一点萤。微微风簇浪，散作满河星。
北斗七星高，哥舒夜带刀。至今窥牧马，不敢过临洮。
苍苍竹林寺，杳杳钟声晚。荷笠带斜阳，青山独归远。
远看山有色，近听水无声。春去花还在，人来鸟不惊。
移舟泊烟渚，日暮客愁新。野旷天低树，江清月近人。
昨夜裙带解，今朝蟢子飞。铅华不可弃，莫是藁砧归。
床前明月光，疑是地上霜。举头望明月，低头思故乡。
昨日入城市，归来泪满巾。遍身罗绮者，不是养蚕人。
月黑雁飞高，单于夜遁逃。欲将轻骑逐，大雪满弓刀。
巫山七百里，巴水三回曲。笛声下复高，猿啼断还续。
墙角数枝梅，凌寒独自开。遥知不是雪，为有暗香来。
绿蚁新醅酒，红泥小火炉。晚来天欲雪，能饮一杯无。
春草细还生，春雏养渐成。茸茸毛色起，应解自呼名。
泠泠七弦上，静听松风寒。古调虽自爱，今人多不弹。
折花逢驿使，寄与陇头人。江南无所有，聊赠一枝春。
空山不见人，但闻人语响。返景入深林，复照青苔上。
建平督邮道，鱼复永安宫。若奏巴渝曲，时当君思中。
终南阴岭秀，积雪浮云端。林表明霁色，城中增暮寒。
古人云此水，一歃怀千金。试使夷齐饮，终当不易心。
白云满鄣来，黄尘暗天起。关山四面绝，故乡几千里。
玉阶生白露，夜久侵罗袜。却下水晶帘，玲珑望秋月。
山际见来烟，竹中窥落日。鸟向檐上飞，云从窗里出。
船板胡在兹，而我寝其上。情知非江湖，梦寐亦风浪。
鸣筝金粟柱，素手玉房前。欲得周郎顾，时时误拂弦。
岭外音书断，经冬复历春。近乡情更怯，不敢问来人。
功盖三分国，名成八阵图。江流石不转，遗恨失吞吴。
故国三千里，深宫二十年。一声何满子，双泪落君前。
绿草蔓如丝，杂树红英发。无论君不归，君归芳已歇。
柳黄未吐叶，水绿半含苔。春色边城动，客思故乡来。
心逐南云逝，形随北雁来。故乡篱下菊，今日几花开。
千山鸟飞绝，万径人踪灭。孤舟蓑笠翁，独钓寒江雪。
归山深浅去，须尽丘壑美。莫学武陵人，暂游桃源里。
宁饮建业水，不食武昌鱼。宁还建业死，不止武昌居。
独坐幽篁里，弹琴复长啸。深林人不知，明月来相照。
林暗草惊风，将军夜引弓。平明寻白羽，没在石棱中。
暝色满西山，将军猎骑还。隔河见烽火，骄虏夜临关。
百金买骏马，千金买美人。万金买高爵，何处买青春。
渡水复渡水，看花还看花。春风江上路，不觉到君家。
前不见古人，后不见来者。念天地之悠悠，独怆然而涕下。
大风起兮云飞扬，威加海内兮归故乡，安得猛士兮守四方。
日出而作，日入而息。凿井而饮，耕田而食。帝力于我何有哉。
回乐烽前沙似雪，受降城外月如霜不知何处吹芦管，一夜征人尽望乡。
闻道梅花坼晓风，雪堆遍满四山中。何方可化身千亿，一树梅花一放翁。
九州生气恃风雷，万马齐喑究可哀。我劝天公重抖擞，不拘一格降人才。
山色江声共寂寥，十三陵树晚萧萧。中原事业如江左，芳草何须怨六朝。
岸阔樯稀波渺茫，独凭危槛思何长。萧萧远树疏林外，一半秋山带夕阳。
一自胡尘入汉关，十年伊洛路漫漫。青墩溪畔龙钟客，独立东风看牡丹。
游子春衫已试单，桃花飞尽野梅酸。怪来一夜蛙声歇，又作东风十日寒。
京口瓜洲一水间，钟山只隔数重山。春风又绿江南岸，明月何时照我还。
绿遍山原白满川，子规声里雨如烟。乡村四月闲人少，才了蚕桑又插田。
十年无梦得还家，独立青峰野水涯。天地寂寥山雨歇，几生修得到梅花。
别梦依依到谢家，小廊回合曲阑斜。多情只有春庭月，犹为离人照落花。
关山虽胜路难堪，才上征鞍又解骖。十丈黄尘千尺雪，可知俱不似江南。
到处陂塘决决流，垂杨百里罨平畴。行人便觉须眉绿，一路蝉声过许州。
自作新词韵最娇，小红低唱我吹箫。曲终过尽松陵路，回首烟波十四桥。
乘兴南游不戒严，九重谁省谏书函。春风举国裁宫锦，半作障泥半作帆。
落魄江南载酒行，楚腰纤细掌中轻。十年一觉扬州梦，赢得青楼薄幸名。
篱落疏疏一径深，树头花落未成阴。儿童急走追黄蝶，飞入菜花无处寻。
莫将画竹论难易，刚道繁难简更难。君看萧萧只数叶，满堂风雨不胜寒。
清时有味是无能，闲爱孤云静爱僧。欲把一麾江海去，乐游原上望昭陵。
一叶渔船两小童，收篙停棹坐船中。怪生无雨都张伞，不是遮头是使风。
律回岁晚冰霜少，春到人间草木知。便觉眼前生意满，东风吹水绿参差。
晓带轻烟间杏花，晚凝深翠拂平沙。长条别有风流处，密映钱塘苏小家。
客舟系缆柳阴旁，湖影侵篷夜气凉。万顷波光摇月碎，一天风露藕花香。
故园东望路漫漫，双袖龙钟泪不干。马上相逢无纸笔，凭君传语报平安。
烟笼寒水月笼沙，夜泊秦淮近酒家。商女不知亡国恨，隔江犹唱后庭花。
君问归期未有期，巴山夜雨涨秋池。何当共剪西窗烛，却话巴山夜雨时。
庭户无人秋月明，夜霜欲落气先清。梧桐真不甘衰谢，数叶迎风尚有声。
碧水丹山映杖藜，夕阳犹在小桥西。微吟不道惊溪鸟，飞入乱云深处啼。
青苔满地初晴后，绿树无人昼梦余。唯有南风旧相识，偷开门户又翻书。
月落乌啼霜满天，江枫渔火对愁眠。姑苏城外寒山寺，夜半钟声到客船。
岁岁金河复玉关，朝朝马策与刀环。三春白雪归青冢，万里黄河绕黑山。
禁门宫树月痕过，媚眼惟看宿鹭窠。斜拔玉钗灯影畔，剔开红焰救飞蛾。
梅雪争春未肯降，骚人阁笔费评章。梅须逊雪三分白，雪却输梅一段香。
兰烬落，屏上暗红蕉。闲梦江南梅熟日，夜船吹笛雨萧萧。人语驿边桥。
人言落日是天涯，望极天涯不见家。已恨碧山相阻隔，碧山还被暮云遮。
花开不并百花丛，独立疏篱趣未穷。宁可枝头抱香死，何曾吹落北风中。
云淡风轻近午天，傍花随柳过前川。时人不识余心乐，将谓偷闲学少年。
飞来山上千寻塔，闻说鸡鸣见日升。不畏浮云遮望眼，自缘身在最高层。
寒夜客来茶当酒，竹炉汤沸火初红。寻常一样窗前月，才有梅花便不同。
繁华事散逐香尘，流水无情草自春。日暮东风怨啼鸟，落花犹似坠楼人。
两株桃杏映篱斜，妆点商州副使家。何事春风容不得。和莺吹折数枝花。
近寒食雨草萋萋，著麦苗风柳映堤。等是有家归未得，杜鹃休向耳边啼。
力拔山兮气盖世。时不利兮骓不逝。骓不逝兮可奈何。虞兮虞兮奈若何。
银烛秋光冷画屏，轻罗小扇扑流萤。天阶夜色凉如水，卧看牵牛织女星。
泪湿罗巾梦不成，夜深前殿按歌声。红颜未老恩先断，斜倚薰笼坐到明。
双飞燕子几时回。夹岸桃花蘸水开。春雨断桥人不渡，小舟撑出柳阴来。
一担干柴古渡头，盘缠一日颇优游。归来涧底磨刀斧，又作全家明日谋。
居庸关上子规啼，饮马流泉落日低。雨雪自飞千嶂外，榆林只隔数峰西。
天寒水鸟自相依，十百为群戏落晖。过尽行人都不起，忽闻水响一齐飞。
春云浓淡日微光，双阙重门耸建章。不上楼来知几日，满城无算柳梢黄。
搴帷拜母河梁去，白发愁看泪眼枯。惨惨柴门风雪夜，此时有子不如无。
不炼金丹不坐禅，不为商贾不耕田。闲来写就青山卖，不使人间造孽钱。
经年尘土满征衣，特特寻芳上翠微。好水好山看不足，马蹄催趁月明归。
泉眼无声惜细流，树阴照水爱晴柔。小荷才露尖尖角，早有蜻蜓立上头。
闺中少妇不知愁，春日凝妆上翠楼。忽见陌头杨柳色，悔教夫婿觅封侯。
洞房昨夜停红烛，待晓堂前拜舅姑。妆罢低声问夫婿，画眉深浅入时无。
梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。
古木阴中系短篷，杖藜扶我过桥东。沾衣欲湿杏花雨，吹面不寒杨柳风。
绿池芳草满晴波，春色都从雨里过。知是人家花落尽，菜畦今日蝶来多。
乱条犹未变初黄，倚得东风势便狂。解把飞花蒙日月，不知天地有清霜。
应怜屐齿印苍苔，小扣柴扉久不开。春色满园关不住，一枝红杏出墙来。
朱雀桥边野草花，乌衣巷口夕阳斜。旧时王谢堂前燕，飞入寻常百姓家。
飞花两岸照船红，百里榆堤半日风。卧看满天云不动，不知云与我俱东。
云母屏风烛影深，长河渐落晓星沉。嫦娥应悔偷灵药，碧海青天夜夜心。
江干多是钓人居，柳陌菱塘一带疏。好是日斜风定后，半江红树卖鲈鱼。
葡萄美酒夜光杯，欲饮琵琶马上催。醉卧沙场君莫笑，古来征战几人回。
山桃红花满上头，蜀江春水拍山流。花红易衰似郎意，水流无限似侬愁。
青山隐隐水迢迢，秋尽江南草未凋。二十四桥明月夜，玉人何处教吹箫。
骑牛远远过前村，短笛横吹隔陇闻。多少长安名利客，机关用尽不如君。
金炉香烬漏声残，翦翦轻风阵阵寒。春色恼人眠不得，月移花影上栏杆。
死去元知万事空，但悲不见九州同。王师北定中原日，家祭无忘告乃翁。
十里崎岖半里平，一峰才送一峰迎。青山似茧将人裹，不信前头有路行。
劝君莫惜金缕衣，劝君惜取少年时。花开堪折直须折，莫待无花空折枝。
两岸舟船各背驰，波痕交涉亦难为。只余鸥鹭无拘管，北去南来自在飞。
秦时明月汉时关，万里长征人未还。但使龙城飞将在，不教胡马度阴山。
风蒲猎猎弄清柔，欲立蜻蜓不自由。五月临平山下路，藕花无数满汀州。
更深月色半人家，北斗阑干南斗斜。今夜偏知春气暖，虫声新透绿窗纱。
不惜千金买宝刀，貂裘换酒也堪豪。一腔热血勤珍重，洒去犹能化碧涛。
半生落魄已成翁，独立书斋啸晚风。笔底明珠无处卖，闲抛闲掷野藤中。
江头落日照平沙，潮退渔船阁岸斜。白鸟一双临水立，见人惊起入芦花。
水绕陂田竹绕篱，榆钱落尽槿花稀。夕阳牛背无人卧，带得寒鸦两两归。
门外无人问落花，绿阴冉冉遍天涯。林莺啼到无声处，青草池塘独听蛙。
莫唱当年长恨歌，人间亦自有银河。石壕村里夫妻别，泪比长生殿上多。
汉江明月照归人，万里秋风一叶身。休把客衣轻浣濯，此中犹有帝京尘。
春城无处不飞花，寒食东风御柳斜。日暮汉宫传蜡烛，轻烟散入五侯家。
寒雨连江夜入吴，平明送客楚山孤。洛阳亲友如相问，一片冰心在玉壶。
少小离家老大回，乡音无改鬓毛衰。儿童相见不相识，笑问客从何处来。
荷尽已无擎雨盖，菊残犹有傲霜枝。一年好景君须记，正是橙黄橘绿时。
形容不识识乡音，挑尽寒灯到夜深。故旧凭君休更说，老怀容易便沾襟。
爆竹声中一岁除，春风送暖入屠苏。千门万户曈曈日，总把新桃换旧符。
寂寂花时闭院门，美人相并立琼轩。含情欲说宫中事，鹦鹉前头不敢言。
岸蓼疏红水荇青，茨菰花白小如萍。双鬟短袖惭人见，背立船头自采菱。
春愁难遣强看山，往事惊心泪欲潸。四百万人同一哭，去年今日割台湾。
衔泥燕，飞到画堂前。占得杏梁安稳处，体轻唯有主人怜，堪羡好因缘。
横看成岭侧成峰，远近高低各不同。不识庐山真面目，只缘身在此山中。
千锤万凿出深山，烈火焚烧若等闲。粉骨碎身全不怕，要留清白在人间。
溪水将桥不复回，小舟犹倚短篙开。交情得似山溪渡，不管风波去又来。
晨起开门雪满山，雪晴云淡日光寒。檐流未滴梅花冻，一种清孤不等闲。
十二峰头秋草荒，冷烟寒月过瞿塘。青枫江上孤舟客，不听猿啼亦断肠。
并刀昨夜匣中鸣，燕赵悲歌最不平。易水潺湲云草碧，可怜无处送荆卿。
桂魄初生秋露微，轻罗已薄未更衣。银筝夜久殷勤弄，心怯空房不忍归。
城雪初消荠菜生，角门深巷少人行。柳梢听得黄鹂语，此是春来第一声。
胜日寻芳泗水滨，无边光景一时新。等闲识得东风面，万紫千红总是春。
独在异乡为异客，每逢佳节倍思亲。遥知兄弟登高处，遍插茱萸少一人。
别院深深夏席清，石榴开遍透帘明。树阴满地日当午，梦觉流莺时一声。
誓扫匈奴不顾身，五千貂锦丧胡尘。可怜无定河边骨，犹是春闺梦里人。
诗界千年靡靡风，兵魂销尽国魂空。集中什九从军乐，亘古男儿一放翁。
一雨池塘水面平，淡磨明镜照檐楹。东风忽起垂杨舞，更作荷心万点声。
隐隐飞桥隔野烟，石矶西畔问渔船。桃花尽日随流水，洞在清溪何处边。
云想衣裳花想容，春风拂槛露华浓。若非群玉山头见，会向瑶台月下逢。
砧面莹，杵声齐。捣就征衣泪墨题。寄到玉关应万里，戍人犹在玉关西。
爱好由来下笔难，一诗千改始心安。阿婆还似初笄女，头未梳成不许看。
春风一夜到衡阳，楚水燕山万里长。莫道春来便归去，江南虽好是他乡。
渭城朝雨浥轻尘，客舍青青柳色新。劝君更尽一杯酒，西出阳关无故人。
乳鸭池塘水浅深，熟梅天气半晴阴。东园载酒西园醉，摘尽枇杷一树金。
百啭千声随意移，山花红紫树高低。始知锁向金笼听，不及林间自在啼。
名花倾国两相欢，常得君王带笑看。解释春风无限恨，沉香亭北倚栏杆。
瑶池阿母绮窗开，黄竹歌声动地哀。八骏日行三万里，穆王何事不重来。
长乐宫连上苑春，玉楼金殿艳歌新。君门一入无由出，唯有宫莺得见人。
水光潋滟晴方好，山色空蒙雨亦奇。欲把西湖比西子，淡妆浓抹总相宜。
宣室求贤访逐臣，贾生才调更无伦。可怜夜半虚前席，不问苍生问鬼神。
新妆宜面下朱楼，深锁春光一院愁。行到中庭数花朵，蜻蜓飞上玉搔头。
日光斜照集灵台，红树花迎晓露开。昨夜上皇新授箓，太真含笑入帘来。
百战疲劳壮士哀，中原一败势难回。江东子弟今虽在，肯与君王卷土来。
草长莺飞二月天，拂堤杨柳醉春烟。儿童散学归来早，忙趁东风放纸鸢。
南浦春来绿一川，石桥朱塔两依然。年年送客横塘路，细雨垂杨系画船。
咬定青山不放松，立根原在破岩中。千磨万击还坚劲，任尔东西南北风。
江南好，风景旧曾谙。日出江花红胜火，春来江水绿如蓝。能不忆江南。
吾家洗砚池头树，朵朵花开淡墨痕。不要人夸颜色好，只留清气满乾坤。
山外青山楼外楼，西湖歌舞几时休。暖风熏得游人醉，直把杭州作汴州。
纱窗日落渐黄昏，金屋无人见泪痕。寂寞空庭春欲晚，梨花满地不开门。
斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。
掷柳迁乔太有情，交交时作弄机声。洛阳三月花如锦，多少工夫织得成。
毕竟西湖六月中，风光不与四时同。接天莲叶无穷碧，映日荷花别样红。
稍离烟瘴近湘潭，疾病衰颓已不堪。儿女不知来避地，强言风物胜江南。
野店桃花红粉姿，陌头杨柳绿烟丝。不因送客东城去，过却春光总不知。
浓似春云淡似烟，参差绿到大江边。斜阳流水推篷坐，翠色随人欲上船。
西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。
寂历秋江渔火稀，起看残月映林微。波光水鸟惊犹宿，露冷流萤湿不飞。
阴阴溪曲绿交加，小雨翻萍上浅沙。鹅鸭不知春去尽，争随流水趁桃花。
娉娉袅袅十三余，豆蔻梢头二月初。春风十里扬州路，卷上珠帘总不如。
一夕轻雷落万丝，霁光浮瓦碧参差。有情芍药含春泪，无力蔷薇卧晓枝。
小桃无主自开花，烟草茫茫带晚鸦。几处败垣围故井，向来一一是人家。
鹧鸪声里夕阳西，陌上征人首尽低。遍地关山行不得，为谁辛苦尽情啼。
枝间新绿一重重，小蕾深藏数点红。爱惜芳心莫轻吐，且教桃李闹春风。
红树青山日欲斜，长郊草色绿无涯。游人不管春将老，来往亭前踏落花。
细雨茸茸湿楝花，南风树树熟枇杷。徐行不记山深浅，一路莺啼送到家。
玄宗回马杨妃死，云雨难忘日月新。终是圣明天子事，景阳宫井又何人。
借问江潮与海水，何似君情与妾心。相恨不如潮有信，相思始觉海非深。
衣上征尘杂酒痕，远游无处不销魂。此身合是诗人未。细雨骑驴入剑门。
辇毂繁华事可伤，师师垂老过湖湘。缕衣檀板无颜色，一曲当时动帝王。
昨夜风开露井桃，未央前殿月轮高。平阳歌舞新承宠，帘外春寒赐锦袍。
东风袅袅泛崇光，香雾空蒙月转廊。只恐夜深花睡去，故烧高烛照红妆。
白羽如霜出塞寒，胡烽不断接长安。城头一片西山月，多少征人马上看。
月儿弯弯照九州，几家欢乐几家愁。几家夫妇同罗帐，几个飘零在外头。
虢国夫人承主恩，平明骑马入宫门。却嫌脂粉污颜色，淡扫蛾眉朝至尊。
水满田畴稻叶齐，日光穿树晓烟低。黄莺也爱新凉好，飞过青山影里啼。
花非花，雾非雾。夜半来，天明去。来如春梦几多时。去似朝云无觅处。
深院静，小庭空，断续寒砧断续风。无奈夜长人不寐，数声和月到帘栊。
碧阑干外绣帘垂，猩色屏风画折枝。八尺龙须方锦褥，已凉天气未寒时。
故人西辞黄鹤楼，烟花三月下扬州。孤帆远影碧空尽，唯见长江天际流。
为有云屏无限娇，凤城寒尽怕春宵。无端嫁得金龟婿，辜负香衾事早朝。
梅子黄时日日晴，小溪泛尽却山行。绿阴不减来时路，添得黄鹂四五声。
连理枝头花正开，妒花风雨便相催。愿教青帝常为主，莫遣纷纷点翠苔。
李杜诗篇万口传，至今已觉不新鲜。江山代有才人出，各领风骚数百年。
多情却似总无情，唯觉樽前笑不成。蜡烛有心还惜别，替人垂泪到天明。
花光浓烂柳轻明，酌酒花前送我行。我亦且如常日醉，莫教弦管作离声。
鸣骹直上一千尺，天静无风声更干。碧眼胡儿三百骑，尽提金勒向云看。
春宵一刻值千金，花有清香月有阴。歌管楼台声细细，秋千院落夜沉沉。
牛羊散漫落日下，野草生香乳酪甜。卷地朔风沙似雪，家家行帐下毡帘。
百里西风禾黍香，鸣泉落窦谷登场。老牛粗了耕耘债，啮草坡头卧夕阳。
谁谓伤心画不成，画人心逐世人情。君看六幅南朝事，老木寒云满故城。
卖得鲜鱼二百钱，籴粮炊饭放归船。拔来湿苇烧难着，晒在垂杨古岸边。
岐王宅里寻常见，崔九堂前几度闻。正是江南好风景，落花时节又逢君。
耕犁千亩实千箱，力尽筋疲谁复伤。但得众生皆得饱，不辞羸病卧残阳。
一击车中胆气豪，祖龙社稷已惊摇。如何十二金人外，犹有人间铁未销。
一枝红艳露凝香，云雨巫山枉断肠。借问汉宫谁得似，可怜飞燕倚新妆。
黄梅时节家家雨，青草池塘处处蛙。有约不来过夜半，闲敲棋子落灯花。
秋风起兮木叶飞，吴江水兮鲈正肥。三千里兮家未归，恨难禁兮仰天悲。
举秀才，不知书。举孝廉，父别居。寒素清白浊如泥，高第良将怯如鸡。
独怜幽草涧边生，上有黄鹂深树鸣。春潮带雨晚来急，野渡无人舟自横。
三月残花落更开，小檐日日燕飞来。子规夜半犹啼血，不信东风唤不回。
四顾山光接水光，凭栏十里芰荷香。清风明月无人管，并作南楼一味凉。
马蹄踏水乱明霞，醉袖迎风受落花。怪见溪童出门望，鹊声先我到山家。
何处它年寄此生，山中江上总关情。无端绕屋长松树，尽把风声作雨声。
亭亭画舸系春潭，直到行人酒半酣。不管烟波与风雨，载将离恨过江南。
鲍老当筵笑郭郎，笑他舞袖太郎当。若教鲍老当筵舞，转更郎当舞袖长。
布谷飞飞劝早耕，舂锄扑扑趁春晴。千层石树遥行路，一带山田放水声。
冰簟银床梦不成，碧天如水夜云轻。雁声远过潇湘去，十二楼中月自明。
枕中云气千峰近，床底松声万壑哀。要看银山拍天浪，开窗放入大江来。
菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
折戟沉沙铁未销，自将磨洗认前朝。东风不与周郎便，铜雀春深锁二乔。
夜雨连明春水生，娇云浓暖弄阴晴。帘虚日薄花竹静，时有乳鸠相对鸣。
嵩云秦树久离居，双鲤迢迢一纸书。休问梁园旧宾客，茂陵秋雨病相如。
花开红树乱莺啼，草长平湖白鹭飞。风日晴和人意好，夕阳箫鼓几船归。
浩荡离愁白日斜，吟鞭东指即天涯。落红不是无情物，化作春泥更护花。
携扙来追柳外凉，画桥南畔倚胡床。月明船笛参差起，风定池莲自在香。
雨过横塘水满堤，乱山高下路东西。一番桃李花开尽，惟有青青草色齐。
黄河远上白云间，一片孤城万仞山。羌笛何须怨杨柳，春风不度玉门关。
朝辞白帝彩云间，千里江陵一日还。两岸猿声啼不住，轻舟已过万重山。
梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。
金陵津渡小山楼，一宿行人自可愁。潮落夜江斜月里，两三星火是瓜洲。
南北驱驰报主情，江花边草笑平生。一年三百六十日，多是横戈马上行。
昨夜江边春水生，蒙冲巨舰一毛轻。向来枉费推移力，此日中流自在行。
天上月，遥望似一团银。夜久更阑风渐紧。与奴吹散月边云。照见负心人。
敕勒川，阴山下。天似穹庐，笼盖四野。天苍苍，野茫茫。风吹草低见牛羊。
风萧萧兮易水寒，壮士一去兮不复还。探虎穴兮入蛟宫，仰天呼气兮成白虹。
长安一片月，万户捣衣声。秋风吹不尽，总是玉关情。何日平胡虏，良人罢远征。
燕草如碧丝，秦桑低绿枝。当君怀归日，是妾断肠时。春风不相识，何事入罗帏。
梧桐相待老，鸳鸯会双死。贞女贵殉夫，舍生亦如此。波澜誓不起，妾心古井水。
江干远树浮，天末孤烟起。江天自如合，烟树还相似。沧流未可源，高帆去何已。
镜湖三百里，菡萏发荷花。五月西施采，人看隘若耶。回舟不待月，归去越王家。
萋萋芳草忆王孙，柳外楼高空断魂，杜宇声声不忍闻。欲黄昏，雨打梨花深闭门。
明朝驿使发，一夜絮征袍。素手抽针冷，那堪把剪刀。裁缝寄远道，几日到临洮。
秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。
乘彩舫，过莲塘，棹歌惊起睡鸳鸯。游女带香偎伴笑，争窈窕，竞折团荷遮晚照。
依依宫柳拂宫墙，楼殿无人春昼长。燕子归来依旧忙。忆君王，月破黄昏人断肠。
波渺渺，柳依依。孤村芳草远，斜日杏花飞。江南春尽离肠断，蘋满汀洲人未归。
下马饮君酒，问君何所之。君言不得意，归卧南山陲。但去莫复问，白云无尽时。
慈母手中线，游子身上衣。临行密密缝，意恐迟迟归。谁言寸草心，报得三春晖。
岂曰无衣。七兮。不如子之衣，安且吉兮。岂曰无衣。六兮。不如子之衣，安且燠兮。
昨夜雨疏风骤，浓睡不消残酒。试问卷帘人，却道海棠依旧。知否，知否。应是绿肥红瘦。
常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。
边草，边草，边草尽来兵老。山南山北雪晴，千里万里月明。明月，明月，胡笳一声愁绝。
团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。
南高峰。北高峰。南北高峰云淡浓。湖山图画中。采芙容。小小红船西复东。相思无路通。
谁谓河广。一苇杭之。谁谓宋远。跂予望之。谁谓河广。曾不容刀。谁谓宋远。曾不崇朝。
春日游，杏花吹满头。陌上谁家年少，足风流。妾拟将身嫁与，一生休。纵被无情弃，不能羞。
江南可采莲，莲叶何田田，鱼戏莲叶间。鱼戏莲叶东，鱼戏莲叶西，鱼戏莲叶南，鱼戏莲叶北。
金陵城上西楼，倚清秋。万里夕阳垂地大江流。中原乱，簪缨散，几时收。试倩悲风吹泪过扬州。
无言独上西楼，月如钩。寂寞梧桐深院锁清秋。剪不断，理还乱，是离愁。别是一般滋味在心头。
林花谢了春红，太匆匆。无奈朝来寒雨晚来风。胭脂泪，相留醉，几时重。自是人生长恨水长东。
汴水流，泗水流，流到瓜州古渡头。吴山点点愁。思悠悠，恨悠悠，恨到归时方始休。月明人倚楼。
长相思，长相思。若问相思甚了期，除非相见时。长相思，长相思。欲把相思说似谁，浅情人不知。
吴山青，越山青，两岸青山相送迎，谁知离别情。君泪盈，妾泪盈，罗带同心结未成，江边潮已平。
花深深，柳阴阴。度柳穿花觅信音，君心负妾心。怨鸣琴，恨孤衾。钿誓钗盟何处寻。当初谁料今。
一重山，两重山。山远天高烟水寒，相思枫叶丹。菊花开，菊花残。塞雁高飞人未还，一帘风月闲。
金璞明。玉璞明。小小杯柈翠袖擎。满将春色盛。仙珮鸣。玉珮鸣。雪月花中过洞庭。此时人独清。
寒相催。暖相催。催了开时催谢时。丁宁花放迟。角声吹。笛声吹。吹了南枝吹北枝。明朝成雪飞。
上邪。我欲与君相知，长命无绝衰。山无陵，江水为竭，冬雷震震，夏雨雪，天地合，乃敢与君绝。
村姑儿，红袖衣，初发黄梅插秧时，双双女伴随。长歌诗，短歌诗，歌里真情恨别离，休言伊不知。
花似伊，柳似伊。花柳青春人别离。低头双泪垂。长江东，长江西。两岸鸳鸯两处飞。相逢知几时。
一声声，一更更。窗外芭蕉窗里灯，此时无限情。梦难成，恨难平。不道愁人不喜听，空阶滴到明。
春日宴，绿酒一杯歌一遍。再拜陈三愿一愿郎君千岁，二愿妾身常健，三愿如同梁上燕，岁岁长相见。
永夜抛人何处去。绝来音。香阁掩，眉敛，月将沉。争忍不相寻。怨孤衾。换我心，为你心，始知相忆深。
渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。
风吹柳花满店香，吴姬压酒唤客尝。金陵子弟来相送，欲行不行各尽觞。请君试问东流水，别意与之谁短长。
迢递三巴路，羁危万里身。乱山残雪夜，孤烛异乡人。渐与骨肉远，转于僮仆亲。那堪正飘泊，明日岁华新。
种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。
凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。
吾爱孟夫子，风流天下闻。红颜弃轩冕，白首卧松云。醉月频中圣，迷花不事君。高山安可仰，徒此揖清芬。
泉壑带茅茨，云霞生薜帷。竹怜新雨后，山爱夕阳时。闲鹭栖常早，秋花落更迟。家僮扫萝径，昨与故人期。
客去波平槛，蝉休露满枝。永怀当此节，倚立自移时。北斗兼春远，南陵寓使迟。天涯占梦数，疑误有新知。
不知香积寺，数里入云峰。古木无人径，深山何处钟。泉声咽危石，日色冷青松。薄暮空潭曲，安禅制毒龙。
联步趋丹陛，分曹限紫微。晓随天仗入，暮惹御香归。白发悲花落，青云羡鸟飞。圣朝无阙事，自觉谏书稀。
万壑树参天，千山响杜鹃。山中一夜雨，树杪百重泉。汉女输橦布，巴人讼芋田。文翁翻教授，不敢倚先贤。
精卫衔微木，将以填沧海。刑天舞干戚，猛志固常在。同物既无虑，化去不复悔。徒设在昔心，良辰讵可待。
夫子何为者，栖栖一代中。地犹鄹氏邑，宅即鲁王宫。叹凤嗟身否，伤麟怨道穷。今看两楹奠，当与梦时同。
适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许。云外一声鸡。
天秋月又满，城阙夜千重。还作江南会，翻疑梦里逢。风枝惊暗鹊，露草覆寒蛩。羁旅长堪醉，相留畏晓钟。
道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。
红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。
晚年唯好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。
门隔花深梦旧游。夕阳无语燕归愁。玉纤香动小帘钩。落絮无声春堕泪，行云有影月含羞。东风临夜冷于秋。
今朝郡斋冷，忽念山中客。涧底束荆薪，归来煮白石。欲持一瓢酒，远慰风雨夕。落叶满空山，何处寻行迹。
涉江采芙蓉，兰泽多芳草。采之欲遗谁，所思在远道。还顾望旧乡，长路漫浩浩。同心而离居，忧伤以终老。
戍鼓断人行，边秋一雁声。露从今夜白，月是故乡明。有弟皆分散，无家问死生。寄书长不达，况乃未休兵。
故人江海别，几度隔山川。乍见翻疑梦，相悲各问年。孤灯寒照雨，深竹暗浮烟。更有明朝恨，离杯惜共传。
漠漠轻寒上小楼，晓阴无赖似穷秋。淡烟流水画屏幽。自在飞花轻似梦，无边丝雨细如愁。宝帘闲挂小银钩。
几行归塞尽，念尔独何之。暮雨相呼失，寒塘欲下迟。渚云低暗度，关月冷相随。未必逢矰缴，孤飞自可疑。
静夜四无邻，荒居旧业贫。雨中黄叶树，灯下白头人。以我独沉久，愧君相见频。平生自有分，况是蔡家亲。
爱子心无尽，归家喜及辰。寒衣针线密，家信墨痕新。见面怜清瘦，呼儿问苦辛。低徊愧人子，不敢叹风尘。
渔翁夜傍西岩宿，晓汲清湘燃楚竹。烟销日出不见人，欸乃一声山水绿。回看天际下中流，岩上无心云相逐。
高阁客竟去，小园花乱飞。参差连曲陌，迢递送斜晖。肠断未忍扫，眼穿仍欲归。芳心向春尽，所得是沾衣。
残阳西入崦，茅屋访孤僧。落叶人何在，寒云路几层。独敲初夜磬，闲倚一枝藤。世界微尘里，吾宁爱与憎。
寂寂竟何待，朝朝空自归。欲寻芳草去，惜与故人违。当路谁相假，知音世所稀。只应守寂寞，还掩故园扉。
客从东方来，衣上灞陵雨。问客何为来，采山因买斧。冥冥花正开，飏飏燕新乳。昨别今已春，鬓丝生几缕。
空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。
世乱同南去，时清独北还。他乡生白发，旧国见青山。晓月过残垒，繁星宿故关。寒禽与衰草，处处伴愁颜。
岱宗夫如何。齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。
木落雁南度，北风江上寒。我家襄水曲，遥隔楚云端。乡泪客中尽，孤帆天际看。迷津欲有问，平海夕漫漫。
荒戍落黄叶，浩然离故关。高风汉阳渡，初日郢门山。江上几人在，天涯孤棹还。何当重相见，樽酒慰离颜。
旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。沧江好烟月，门系钓鱼船。
兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折。
关山三五月，客子忆秦川。思妇高楼上，当窗应未眠。星旗映疏勒，云阵上祁连。战气今如此，从军复几年。
淡荡春光寒食天，玉炉沉水袅残烟。梦回山枕隐花钿。海燕未来人斗草，江梅已过柳生绵。黄昏疏雨湿秋千。
红蓼渡头秋正雨，印沙鸥迹自成行，整鬟飘袖野风香。不语含嚬深浦里，几回愁煞棹船郎，燕归帆尽水茫茫。
遥夜泛清瑟，西风生翠萝。残萤栖玉露，早雁拂金河。高树晓还密，远山晴更多。淮南一叶下，自觉洞庭波。
太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。
细草微风岸，危樯独夜舟。星垂平野阔，月涌大江流。名岂文章著，官应老病休。飘飘何所似，天地一沙鸥。
饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。
早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。
故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。
霜日明霄水蘸空。鸣鞘声里绣旗红。淡烟衰草有无中。万里中原烽火北，一尊浊酒戍楼东。酒阑挥泪向悲风。
客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达。归雁洛阳边。
凄凄去亲爱，泛泛入烟雾。归棹洛阳人，残钟广陵树。今朝此为别，何处还相遇。世事波上舟，沿洄安得住。
清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。
蝉鸣空桑林，八月萧关道。出塞入塞寒，处处黄芦草。从来幽并客，皆共尘沙老。莫学游侠儿，矜夸紫骝好。
一路经行处，莓苔见履痕。白云依静渚，春草闭闲门。过雨看松色，随山到水源。溪花与禅意，相对亦忘言。
移家虽带郭，野径入桑麻。近种篱边菊，秋来未著花。扣门无犬吠，欲去问西家。报道山中去，归时每日斜。
八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。
古台摇落后，秋日望乡心。野寺来人少，云峰隔水深。夕阳依旧垒，寒磬满空林。惆怅南朝事，长江独至今。
蜀僧抱绿绮，西下峨眉峰。为我一挥手，如听万壑松。客心洗流水，余响入霜钟。不觉碧山暮，秋云暗几重。
中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。
蓼岸风多橘柚香。江边一望楚天长。片帆烟际闪孤光。目送征鸿飞杳杳，思随流水去茫茫。兰红波碧忆潇湘。
楚江微雨里，建业暮钟时。漠漠帆来重，冥冥鸟去迟。海门深不见，浦树远含滋。相送情无限，沾襟比散丝。
秋夜访秋士，先闻水上音。半天凉月色，一笛酒人心。响遏碧云近，香传红藕深。相逢清露下，流影湿衣襟。
一曲新词酒一杯，去年天气旧亭台。夕阳西下几时回。无可奈何花落去，似曾相识燕归来。小园香径独徘徊。
邹容吾小弟，被发下瀛州。快剪刀除辫，干牛肉作餱。英雄一入狱，天地亦悲秋。临命须掺手，乾坤只两头。
独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾巾。
灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何年致此身。
人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑尚在，读罢泪沾襟。
他乡复行役，驻马别孤坟。近泪无干土，低空有断云。对棋陪谢傅，把剑觅徐君。唯见林花落，莺啼送客闻。
闲弄筝弦懒系裙。铅华消尽见天真。眼波低处事还新。怅恨不逢如意酒。寻思难值有情人。可怜虚度琐窗春。
长簟迎风早，空城澹月华。星河秋一雁，砧杵夜千家。节候看应晚，心期卧亦赊。向来吟秀句，不觉已鸣鸦。
调角断清秋，征人倚戍楼。春风对青冢，白日落梁州。大漠无兵阻，穷边有客游。蕃情似此水，长愿向南流。
寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。复值接舆醉，狂歌五柳前。
一向年光有限身，等闲离别易销魂，酒筵歌席莫辞频。满目山河空念远，落花风雨更伤春，不如怜取眼前人。
乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年。
中秋作本名小秦王，入腔即阳关曲
暮云收尽溢清寒，银汉无声转玉盘。此生此夜不长好，明月明年何处看。
远送从此别，青山空复情。几时杯重把，昨夜月同行。列郡讴歌惜，三朝出入荣。江村独归处，寂寞养残生。
故关衰草遍，离别自堪悲。路出寒云外，人归暮雪时。少孤为客早，多难识君迟。掩泪空相向，风尘何处期。
大江一浩荡，离悲足几重。潮落犹如盖，云昏不作峰。远戍唯闻鼓，寒山但见松。九十方称半，归途讵有踪。
江汉曾为客，相逢每醉还。浮云一别后，流水十年间。欢笑情如旧，萧疏鬓已斑。何因不归去。淮上有秋山。
艅艎何泛泛，空水共悠悠。阴霞生远岫，阳景逐回流。蝉噪林逾静，鸟鸣山更幽。此地动归念，长年悲倦游。
幽人归独卧，滞虑洗孤清。持此谢高鸟，因之传远情。日夕怀空意，人谁感至精。飞沉理自隔，何所慰吾诚。
此道昔归顺，西郊胡正繁。至今残破胆，应有未招魂。近侍归京邑，移官岂至尊。无才日衰老，驻马望千门。
国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。
髻子伤春慵更梳。晚风庭院落梅初。淡云来往月疏疏。玉鸭熏炉闲瑞脑，朱樱斗帐掩流苏。通犀还解辟寒无。
城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。
上国随缘住，来途若梦行。浮天沧海远，去世法舟轻。水月通禅寂，鱼龙听梵声。惟怜一灯影，万里眼中明。
山暝闻猿愁，沧江急夜流。风鸣两岸叶，月照一孤舟。建德非吾土，维扬忆旧游。还将两行泪，遥寄海西头。
清溪深不测，隐处唯孤云。松际露微月，清光犹为君。茅亭宿花影，药院滋苔纹。余亦谢时去，西山鸾鹤群。
去年元夜时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。
北阙休上书，南山归敝庐。不才明主弃，多病故人疏。白发催年老，青阳逼岁除。永怀愁不寐，松月夜窗虚。
和雨还穿户，经风忽过墙。虽缘草成质，不借月为光。解识幽人意，请今聊处囊。君看落空阔，何异大星芒。
前年伐月支，城下没全师。蕃汉断消息，死生长别离。无人收废帐，归马识残旗。欲祭疑君在，天涯哭此时。
闻道黄龙戍，频年不解兵。可怜闺里月，长在汉家营。少妇今春意，良人昨夜情。谁能将旗鼓，一为取龙城。
花隐掖垣暮，啾啾栖鸟过。星临万户动，月傍九霄多。不寝听金钥，因风想玉珂。明朝有封事，数问夜如何。
夜中不能寐，起坐弹鸣琴。薄帷鉴明月，清风吹我襟。孤鸿号外野，翔鸟鸣北林。徘徊将何见。忧思独伤心。
阳月南飞雁，传闻至此回。我行殊未已，何日复归来。江静潮初落，林昏瘴不开。明朝望乡处，应见陇头梅。
亭亭山上松，瑟瑟谷中风。风声一何盛，松枝一何劲。冰霜正惨凄，终岁常端正。岂不罹凝寒，松柏有本性。
南国有佳人，容华若桃李。朝游江北岸，夕宿潇湘沚。时俗薄朱颜，谁为发皓齿。俯仰岁将暮，荣耀难久恃。
凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。
本以高难饱，徒劳恨费声。五更疏欲断，一树碧无情。薄宦梗犹泛，故园芜已平。烦君最相警，我亦举家清。
昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。
楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。
离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。
清晨入古寺，初日照高林。曲径通幽处，禅房花木深。山光悦鸟性，潭影空人心。万籁此都寂，但余钟磬音。
河汉纵且横，北斗横复直。星汉空如此，宁知心有忆。孤灯暧不明，寒机晓犹织。零泪向谁道，鸡鸣徒叹息。
一丘常欲卧，三径苦无资。北土非吾愿，东林怀我师。黄金燃桂尽，壮志逐年衰。日夕凉风至，闻蝉但益悲。
林卧愁春尽，开轩览物华。忽逢青鸟使，邀入赤松家。金灶初开火，仙桃正发花。童颜若可驻，何惜醉流霞。
洞庭叶未下，潇湘秋欲生。高斋今夜雨，独卧武昌城。重以桑梓念，凄其江汉情。不知天外雁，何事乐长征。
夜寒香界白，涧曲寺门通。月在众峰顶，泉流乱叶中。一灯群动息，孤磬四天空。归路畏逢虎，况闻岩下风。
流落征南将，曾驱十万师。罢归无旧业，老去恋明时。独立三边静，轻生一剑知。茫茫江汉上，日暮欲何之。
新月曲如眉，未有团圞意。红豆不堪看，满眼相思泪。终日劈桃穰，仁儿在心里。两朵隔墙花，早晚成连理。
今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时倚虚幌，双照泪痕干。
牛渚西江夜，青天无片云。登舟望秋月，空忆谢将军。余亦能高咏，斯人不可闻。明朝挂帆席，枫叶落纷纷。
三年羁旅客，今日又南冠。无限山河泪，谁言天地宽。已知泉路近，欲别故乡难。毅魄归来日，灵旗空际看。
天地英雄气，千秋尚凛然。势分三足鼎，业复五铢钱。得相能开国，生儿不象贤。凄凉蜀故妓，来舞魏宫前。
露气寒光集，微阳下楚丘。猿啼洞庭树，人在木兰舟。广泽生明月，苍山夹乱流。云中君不见，竟夕自悲秋。
十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。
路回临石岸，树老出墙根。野水合诸涧，桃花成一村。呼鸡过篱栅，行酒尽儿孙。老矣吾将隐，前峰恰对门。
海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。
清瑟怨遥夜，绕弦风雨哀。孤灯闻楚角，残月下章台。芳草已云暮，故人殊未来。乡书不可寄，秋雁又南回。
曾看洛阳旧谱，只许姚黄独步。若比广陵花，太亏他。旧日王侯园圃，今日荆榛狐兔。君莫说中州，怕花愁。
望君烟水阔，挥手泪沾巾。飞鸟没何处，青山空向人。长江一帆远，落日五湖春。谁见汀洲上，相思愁白蘋。
夕阳度西岭，群壑倏已暝。松月生夜凉，风泉满清听。樵人归欲尽，烟鸟栖初定。之子期宿来，孤琴候萝径。
绣面芙蓉一笑开，斜飞宝鸭衬香腮。眼波才动被人猜。一面风情深有韵，半笺娇恨寄幽怀。月移花影约重来。
久为簪组累，幸此南夷谪。闲依农圃邻，偶似山林客。晓耕翻露草，夜榜响溪石。来往不逢人，长歌楚天碧。
青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。
落帆逗淮镇，停舫临孤驿。浩浩风起波，冥冥日沉夕。人归山郭暗，雁下芦洲白。独夜忆秦关，听钟未眠客。
金谷年年，乱生春色谁为主。余花落处，满地和烟雨。又是离歌，一阕长亭暮。王孙去，萋萋无数，南北东西路。
昨夜夜半，枕上分明梦见。语多时。依旧桃花面，频低柳叶眉。半羞还半喜，欲去又依依。觉来知是梦，不胜悲。
燕雁无心，太湖西畔随云去。数峰清苦。商略黄昏雨。第四桥边，拟共天随住。今何许。凭阑怀古。残柳参差舞。
蹴罢秋千，起来慵整纤纤手。露浓花瘦，薄汗轻衣透。见客入来，袜刬金钗溜。和羞走，倚门回首，却把青梅嗅。
四月十七，正是去年今日，别君时。忍泪佯低面，含羞半敛眉。不知魂已断，空有梦相随。除却天边月，没人知。
雨恨云愁，江南依旧称佳丽。水村渔市。一缕孤烟细。天际征鸿，遥认行如缀。平生事。此时凝睇。谁会凭栏意。
新月娟娟，夜寒江静山衔斗。起来搔首，梅影横窗瘦。好个霜天，闲却传杯手。君知否。乱鸦啼后，归兴浓于酒。
缥缈危亭，笑谈独在千峰上。与谁同赏。万里横烟浪。老去情怀，犹作天涯想。空惆怅。少年豪放。莫学衰翁样。
寂寞深闺，柔肠一寸愁千缕。惜春春去，几点催花雨。倚遍阑干，只是无情绪。人何处，连天衰草，望断归来路。
卷尽愁云，素娥临夜新梳洗。暗尘不起。酥润凌波地。辇路重来，仿佛灯前事。情如水。小楼熏被。春梦笙歌里。
江头日暮痛饮，乍雪晴犹凛。山驿凄凉，灯昏人独寝。鸳机新寄断锦，叹往事、不堪重省。梦破南楼，绿云堆一枕。
南望朱雀门，北望宣德楼，皆旧御路也。
州桥南北是天街，父老年年等驾回。忍泪失声询使者，几时真有六军来。
红旗高举，飞出深深杨柳渚。鼓击春雷，直破烟波远远回。欢声震地，惊退万人争战气。金碧楼西，衔得锦标第一归。
见也如何暮。别也如何遽。别也应难见也难，后会难凭据。去也如何去。住也如何住。住也应难去也难，此际难分付。
去年今夜，同醉月明花树下。此夜江边，月暗长堤柳暗船。故人何处。带我离愁江外去。来岁花前，又是今年忆去年。
独自上层楼，楼外青山远。望以斜阳欲尽时，不见西飞雁。独自下层楼，楼下蛩声怨。待到黄昏月上时，依旧柔肠断。
不是爱风尘，似被前缘误。花落花开自有时，总赖东君主。去也终须去，住也如何住。若得山花插满头，莫问奴归处。
卖花担上。买得一枝春欲放。泪染轻匀。犹带彤霞晓露痕。怕郎猜道。奴面不如花面好。云鬓斜簪。徒要教郎比并看。
小山重叠金明灭，鬓云欲度香腮雪。懒起画蛾眉，弄妆梳洗迟。照花前后镜，花面交相映。新帖绣罗襦，双双金鹧鸪。
松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。
彩舟载得离愁动，无端更借樵风送。波渺夕阳迟，销魂不自持。良宵谁与共，赖有窗间梦。可奈梦回时，一番新别离。
有意送春归，无计留春住。毕竟年年用着来，何似休归去。目断楚天遥，不见春归路。风急桃花也似愁，点点飞红雨。
片片蝶衣轻，点点猩红小。道是天公不惜花，百种千般巧。朝见树头繁，暮见枝头少。道是天公果惜花，雨洗风吹了。
恨君不似江楼月，南北东西，南北东西，只有相随无别离。恨君却似江楼月，暂满还亏，暂满还亏，待得团圆是几时。
春时江上帘纤雨。张帆打鼓开船去。秋晚恰归来。看看船又开。嫁郎如未嫁。长是凄凉夜。情少利心多。郎如年少何。
天涯旧恨，独自凄凉人不问。欲见回肠，断尽金炉小篆香。黛蛾长敛，任是春风吹不展。困倚危楼，过尽飞鸿字字愁。
朝云横度。辘辘车声如水去。白草黄沙。月照孤村三两家。飞鸿过也。万结愁肠无昼夜。渐近燕山。回首乡关归路难。
双蝶绣罗裙。东池宴。初相见。朱粉不深匀。闲花淡淡春。细看诸处好。人人道。柳腰身。昨日乱山昏。来时衣上云。
红楼别夜堪惆怅，香灯半卷流苏帐。残月出门时，美人和泪辞。琵琶金翠羽，弦上黄莺语。劝我早还家，绿窗人似花。
缺月挂疏桐，漏断人初静。谁见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。
平林漠漠烟如织，寒山一带伤心碧。暝色入高楼，有人楼上愁。玉阶空伫立，宿鸟归飞急。何处是归程。长亭更短亭。
古庙依青嶂，行宫枕碧流。水声山色锁妆楼。往事思悠悠。云雨朝还暮，烟花春复秋。啼猿何必近孤舟。行客自多愁。
水是眼波横，山是眉峰聚。欲问行人去那边。眉眼盈盈处。才始送春归，又送君归去。若到江南赶上春，千万和春住。
青山欲共高人语。联翩万马来无数。烟雨却低回。望来终不来。人言头上发。总向愁中白。拍手笑沙鸥。一身都是愁。
人人尽说江南好，游人只合江南老。春水碧于天，画船听雨眠。垆边人似月，皓腕凝霜雪。未老莫还乡，还乡须断肠。
一春不识西湖面。翠羞红倦。雨窗和泪摇湘管。意长笺短。知心惟有雕梁燕。自来相伴。东风不管琵琶怨。落花吹遍。
莎衫筠笠，正是村村农务急。绿水千畦，惭愧秧针出得齐。风斜雨细，麦欲黄时寒又至。馌妇耕夫，画作今年稔岁图。
淮山隐隐，千里云峰千里恨。淮水悠悠，万顷烟波万顷愁。山长水远，遮断行人东望眼。恨旧愁新，有泪无言对晚春。
举头忽见衡阳雁。千声万字情何限。叵而薄情夫。一行书也无。泣归香阁恨。和泪掩红粉。待雁却回时。也无书寄伊。
劝君今夜须沉醉，尊前莫话明朝事。珍重主人心，酒深情亦深。须愁春漏短，莫诉金杯满。遇酒且呵呵，人生能几何。
客行忽到湘东驿。明朝真是潇湘客。晴碧万重云。几时逢故人。江南如塞北。别后书难得。先自雁来稀。那堪春半时。
扁舟去作江南客，旅雁孤云。万里烟尘。回首中原泪满巾。碧山对晚汀洲冷，枫叶芦根。日落波平。愁损辞乡去国人。
画船捶鼓催君去，高楼把酒留君住。去住若为情，西江潮欲平。江潮容易得，只是人南北。今日此樽空，知君何日同。
少年不识愁滋味，爱上层楼。爱上层楼，为赋新词强说愁。而今识尽愁滋味，欲说还休。欲说还休，却道天凉好个秋。
郁孤台下清江水，中间多少行人泪。西北望长安，可怜无数山。青山遮不住，毕竟东流去。江晚正愁余，山深闻鹧鸪。
倚天绝壁，直下江千尺。天际两蛾凝黛，愁与恨，几时极。暮潮风正急，酒阑闻塞笛。试问谪仙何处。青山外，远烟碧。
寒江夜宿。长啸江之曲。水底鱼龙惊动，风卷地、浪翻屋。诗情吟未足。酒兴断还续。草草兴亡休问，功名泪、欲盈掬。
凝碧旧池头，一听管弦凄切。多少梨园声在，总不堪华发。杏花无处避春愁，也傍野烟发。惟有御沟声断，似知人呜咽。